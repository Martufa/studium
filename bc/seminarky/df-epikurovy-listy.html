<!DOCTYPE html>
<html>
  <body>
    Masarykova univerzita
Filozofická fakulta
Katedra filozofie

Seminární práce – Epikúrovy listy
Vypracoval: 	Martina Kozlová
UČO: 	512533
Předmět: 	PHBD2 Dějiny filozofie II
Vyučující: 	PhDr. Josef Petrželka, Ph.D.

Počet znaků:	8686
Brno	28.5.2021

Úvod 
V následujícím textu bude našim cílem shrnout Epikúrovy Listů Hérodotovi a Pýthokleovi. V obou případech se jedná o stručný výklad Epikúrova učení nejen pro adresáty, ale i pro každého, kdo nemá čas, možnosti nebo kapacitu věnovat se Epikúrovým knihám, nebo byl teprve nedávno zasvěcen do vědy o přírodě či se snaží (stejně jako Pýthokleos) si Epikúrovo učení lépe zapamatovat. Vštípení základů je považováno za potřebné, jelikož i lidé plně zasvěcení by měli být vždy schopni využít nabytého poznání tím, že jej shrnou do výroků jednoduchých (DL X 35–36).
Smysl v poznávání světa okolo nás
V Listu Hérodotovi můžeme vidět jeden z typických znaků helénismu – význam metafyziky či politické filozofie je upozaděn, do popředí se dostává etika. Ačkoli Epikúros nabádá ke zkoumání přírody metodickým a vědeckým způsobem, cílem tohoto snažení není nic jiného než dosažení duševního klidu (DL X 37), ataraxie. Znalost již nemá cenu sama pro sebe, nýbrž slouží jako jakýsi prostředník pro správný život. Pouze poznáním přírody se můžeme oprostit od strachu z bohů a smrti (DL X 81–82) a nalézt duševní klid (DL X 85). 
Metodika dle Epikúra
Pro zkoumání světa okolo nás musíme být vybaveni nástroji, respektive přesnými postupy. V prvé řadě je potřeba obeznámit se s významem slov, tj. definovat s čím a jak pracujeme, v jakých oblastech se nacházíme. Neuděláme-li to, budeme odsouzeni k věčnému bloudění v nesmyslnosti za absence jakýchkoli hmatatelných důkazů nebo budou naše tvrzení prázdná a nesmyslná (DL X 37). Stanovení definic je tedy nutný předpoklad pro jakékoli bádání.
Dále jsme nabádáni, abychom přihlíželi k smyslovým vjemům, citům a přítomným představám mysli (DL X 38, 62–63). Epikúros považuje smyslový vjem za kritérium poznání (DL X 38). Jak se vypořádá s iluzemi, jasnými důkazy, že naše smysly mohou klamat? Jednoduše – smyslový vjem sám o sobě není chybný, omyl nastává, až když jej interpretujeme. V procesu domýšlení informací totiž mohou nastat nepřesnosti, které vysvětlují právě existenci iluzí. Z tohoto důvodu je potřebné odmítat ukvapené závěry a nedomýšlet, co není možné ověřit (DL X 50–52).
Co musí být platné o světě okolo nás?
Když máme stanovenou metodiku, můžeme odvozovat, co je o světě nutně platné. V následující části argumentace se Epikúros nemůže odvolávat na empirické zkoumání, jelikož se jedná o tzv. „věci nezjevné“ – nezkoumatelné pomocí smyslů. Pro argumentaci proto využívá logické analýzy, přičemž žádná z teorií nesmí kontradikovat našim smyslovým vjemům. Co tedy musí být nutně platné?
Svět je tvořen z drobných a dále již nedělitelných částic – atomů – jejichž složeniny tvoří tělesa (DL X 40–41). Krom těles tvořených atomy existuje i prázdný prostor, jinak by nebyl možný pohyb (DL X 39–40). Atomy nemají rovněž žádné vlastnosti až na tvar (a cokoli s tvarem spojené), tíži a velikost (DL X 54). Velikost atomu je dle Epikúra různorodá, avšak omezená – kdyby nebyla, museli bychom být svědky např. atomu dostatečně velkého, abychom jej pozorovali (DL X 56). Atomy mají menší části (perata), nejsou však již oddělitelné, tyto menší části jsou základní jednotkou velikosti atomu (DL X 58–59). V předmětech nemůže být nekonečné množství atomů, jinak by nabývaly nekonečných rozměrů, což se neděje (DL X 56). Krom toho pro atomy platí nutnost pohybu buďto na velké vzdálenosti nebo kmitavým pohybem, když se splétají do jakýchsi uzlů (DL X 42–44).
Jak je psáno v paragrafu 38, nic nevzniká z nejsoucna. V případě, že by tomu totiž tak bylo, nebylo by potřeba semen, což je přímo proti našemu empirickému pozorování. Stejně tak nemůže dojít k zániku v nejsoucno, protože kdyby k němu docházelo, všechno by již zaniklo. Epikúros přijímá možnost rozkladu, ale ten musí končit u atomů, které jsou nezničitelné (DL X 39).
Dále, vesmír je přesně takový, jako býval a vždy bude, protože není, v co by se mohl změnit, a protože neexistuje nic, co by do vesmíru mohlo vniknout a tím jej změnit (DL X 39). 
Vesmír je nekonečný, kdyby totiž byl konečný, musel by existovat okraj. Ten však dokážeme pozorovat jen pomocí něčeho jiného, co se jej dotýká (DL X 41). Jelikož nemůžeme pozorovat okraj vesmíru, nemá krajní mez, a tudíž je nekonečný (DL X 41).
Počet atomů je nekonečný, nebylo-li by tomu tak, atomy by se nemohly v neomezeném prostoru ani shledat, natož vytvářet schémata, tělesa a svět, jak jej známe (DL X 41–42).
Vše je poskládáno z neurčitého (avšak ne neomezeného) počtu rozmanitých tvarů. Kdyby byl počet tvarů určitelný, bylo by nutné, aby se opakovaly, avšak toho nejsme svědky (DL X 42).
Pomocí atomů vysvětluje Epikúros i smyslové vjemy – jsou výsledkem našeho přijímání jemných atomů, které proudí z povrchu těles rychlostí myšlenky. Těles však neubývá, protože se atomy stále doplňují (DL X 47–48). 
Dále Epikúros tvrdí, že duše je složená z miniaturních částic (jelikož nemůže být netělesná – co je netělesné nemůže činit ani trpět (DL X 66–67)), jež jsou rozprostřeny po celém těle, podobají se teplu či dechu. Duše má potom s tělem symbiotický vztah – potřebuje skladbu těla pro svou existenci a tělo skrze ni vnímá (DL X 63–64). Proto v případě, že zaniká tělo jako ochranná vrstva duše, rozptyluje se i ona a již není schopná vnímání (DL X 65). Když jsme si vědomi, že po smrti není možno cítit bolest, není potřeba se jí obávat (DL X 81).
Výklad pozorování přírody
Existují i jevy, které mají více možných odůvodněných vysvětlení, přičemž žádné z nich nepopírá naši empirickou zkušenost. Pro taková vysvětlení platí, že jsou stejně validní a neměli bychom dogmaticky trvat pouze na jednom. Činíme-li tak, odkláníme se od přírodovědeckého zkoumání k mythu (DL X 87).
Ku příkladu pro vznik blesku je v Listu Pýthokleovi uvedeno rovnou šest možných příčin, zároveň však Epikúros uznává, že vysvětlení může být daleko víc (DL X 100–104). Vysvětlení podobného ražení jsou poskytnuta i pro východ a západ slunce a měsíce, jejich dráhy po obloze a zatmění, lunární fáze, pravidelnost oběhu nebeských těles, změnu délky dne a noci, meteorologické jevy i komety (DL X 92–113). Žádný jev není řízený vyššími bytostmi, které by požívaly blaženosti. Blažené bytosti by neměly důvod se o lidstvo zajímat, jelikož náklonnost, strach či hněv jsou projevy slabosti. Epikúros se vyhraňuje proti teologickým výkladům jevů a zastává názor, že příčinou všech přírodních úkazů je přirozenost atomů (DL X 76–77).
Jak byste charakterizovali epikurejský výklad přírody?
Epikúros při výkladu přírody postupuje velmi metodicky. Co nemůže být vyloučeno, musí zůstat v nejasnosti. Dalo by se tedy říci, že se svým postupem přibližuje současné vědě. Tyto metody vyvíjí, aby zbavil společnost strachu z bohů a pomohl lidem dosáhnout klidu v duši. Rozpor působí zmatek (DL X 77, 80–81), pro blaženost potřebujeme poznání (DL X 78). Centrem poznání přírody je tedy etika.
Souhrnné otázky
• Co je podle Epikúra cílem poznání přírody? 
Jako cíl poznání přírody vnímá Epikúros dosažení vnitřního klidu, který spočívá primárně ve zbavení se strachu ze smrti, bohů a přírodních jevů (DL X 37, 81–82, 85).
• Jak má poznání postupovat, aby se tohoto cíle dosáhlo?
Pro dosažení ataraxie je potřeba postupovat metodicky, klást důraz v prvé řadě na empirické pozorování, žádná teorie jej nemůže popřít (DL X 38). Ačkoli je empirická zkušenost kritériem pro získávání znalostí, jevy je potřeba pomocí rozumu vysvětlovat, jinak je člověk více zmatený a vyděšený, než kdyby nepozoroval jevy žádné (DL X 79).
• Co patří k jednoznačným tvrzením o podstatě světa?
Vše se skládá z atomů a prázdna (DL X 39–41). Atomy mají pouze tvar, tíži a velikost, pohybují se (DL X 54). Základní jednotkou velikosti atomů jsou petata (DL X 58–59). Velikost atomů je různorodá, ale ne neomezeně velká či malá (DL X 56). Atomy vytvářejí složeniny – tělesa (DL X 40–41). Nic nevzniká z nejsoucna, nic do nejsoucna nezaniká (DL X 38–39). Vesmír je nekonečný (DL X 41) a věčný (DL X 39). Počet atomů je rovněž nekonečný (DL X 41–42). Atomy se pohybují rychlostí myšlenky, vidíme díky tomu, že se stírají s povrchu a následně doplní (DL X 47–48). Duše je tvořena z jemných atomů (DL X, 66-67), když zanikne tělo, zanikne duše (DL X 65–66).
• Jak je třeba vysvětlovat jevy jako východy a západy Slunce, fáze Měsíce, blesky atd. a proč?
Pokud máme více empiricky přijatelných závěrů, nesmíme žádný bezdůvodně zamítnout, jinak se nejedná o přírodovědecké zkoumání, ale mythos (DL X 87).
• Jak byste celkově charakterizovali epikúrejský výklad přírody?
Viz Jak byste charakterizovali epikurejský výklad přírody.
Použitá literatura
Laertios, D. (1995). Životy, názory a výroky proslulých filosofů. Pelhřimov: Nová tiskárna.
Petrželka, J. (2014). Čítanka antických a středověkých filosofických textů. Brno: Masarykova univerzita.

  </body>
</html>
